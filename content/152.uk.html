{
    "title": "Коментар Вадима Васька для Колонки юриста \"Юридичної газети\"",
    "aliases": [
        "node\/152"
    ],
    "date": "2010-05-11"
}

<p><strong>«Видача українськими комерційними банками резидентам України кредитів в іноземній валюті є незаконною операцією»</strong>
<strong>Юридична газета, №16 від 20.04.2010</strong></p>

<p><strong>Вадим Васько, Керуючий партнер АФ «Васько і Назарчук»</strong></p>

<p>Припускаємо, що видача українськими комерційними банками резидентам України кредитів в іноземній валюті є незаконною операцією, що підтверджується серед іншого наступним.
Ст. 99 Конституції України вказує, що грошовою одиницею України є гривня. Відповідно до ст. 524 Цивільного кодексу України зобов'язання має бути виражене у грошовій одиниці України - гривні. Відповідно до ст. 533 Цивільного кодексу України грошове зобов'язання має бути виконане у гривнях.
Використання іноземної валюти, а також платіжних документів в іноземній валюті при здійсненні розрахунків на території України за зобов'язаннями допускається у випадках, порядку та на умовах, встановлених законом.
Крім того, відповідно до припису ст. 35 Закону України «Про Національний банк України» № 679-ХIV від 20 травня 1999 року (далі - Закон України «Про Національний банк України») гривня (банкноти і монети) як національна валюта є єдиним законним платіжним засобом на території України, приймається усіма фізичними та юридичними особами без будь-яких обмежень на всій території України за всіма видами платежів, а також для зарахування на рахунки, вклади, акредитиви та для переказів.
Пунктом 3.3 ст. З Закону України «Про платіжні системи та переказ коштів в України» № 2346-ІII від 5 квітня 2001 року (далі - Закон України «Про платіжні системи та переказ коштів в Україні») вказує, що гривня як грошова одиниця України (національна валюта) є єдиним законним платіж¬ним засобом в Україні, приймається усіма фізичними і юридичними особами без будь-яких обмежень на всій території України для проведення переказів.
У свою чергу, Декретом Кабінету міністрів України «Про систему валютного регулювання і валютного контролю» № 15-93 від 19 лютого 1993 року (далі - Декрет Кабінету Міністрів Про систему валютного регулювання і валютного контролю), а саме ч. 1 ст. З, встановлено, що валюта України є єдиним законним засобом платежу на території України, який приймається без обмежень для оплати будь-яких вимог та зобов'язань.
Незважаючи на пункти в) і г) ч. 4 ст. 5 вказаного Декрету, які передбачають індивідуальне ліцензування у разі «в) надання і одержання резидентами кредитів в іноземній валюті, якщо терміни і суми таких кредитів перевищують встановлені законодавством межі; г) використання іноземної валюти на території України як засобу платежу або як застави», припускаємо, що вказане дозволене ліцензування у частині валютних операцій між резидентами на території України було скасовано імперативними нормами вказаних вище Законів з огляду на наступне.
Відповідно до Рішення Конституційного суду України № 4-зп від 3 жовтня 1997 року «конкретна сфера суспільних відносин не може бути водночас врегульована однопредметними нормативними правовими актами однакової сили, які за змістом суперечать один одному.
Звичайною є практика, коли наступний у часі акт містить пряме застереження щодо повного або часткового скасування попереднього. Загальновизнаним є й те, що з прийняттям нового акта, якщо інше не передбачено самим цим актом, автоматично скасовується однопредметний акт, який діяв у часі раніше».
Декрет Кабінету міністрів України «Про систему валютного регулювання і валютного контролю» № 15-93 від 19 лютого 1993 року слід вважати скасованим у частині відповідних положень п. 4 ст. 5 згаданого Декрету стосовно надання і одержання резидентами кредитів в іноземній валюті та використання іноземної валюти на території України як засобу платежу або як застави, оскільки в силу припису ст. 32 Закону України «Про Національний банк України», припису ст. 35 вказаного Закону, який був прийнятий 20 травня 1999 року, припису п. 3.3 ст. З Закону України «Про платіжні системи та переказ коштів в Україні», який був прийнятий 5 квітня 2001 року, та припису ст. 524 та 533 Цивільного кодексу України, прийнятого 16 січня 2003 року, взагалі заборонено обіг на території України інших грошових одиниць і їх використання як засобу платежу без будь-яких виключень.
Таким чином, обіг іноземної валюти як грошової одиниці (грошових коштів, які виконують свою основну функцію платіжного засобу (засобу платежу) заборонений (є недійсним).
Тому, і укладення кредитних договорів між резидентами та видача іноземної валюти за такими кредитами є недійсними.
</p>