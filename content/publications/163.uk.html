{
    "title": "Суди. Один рік після псевдореформи",
    "aliases": [
        "node\/163"
    ],
    "date": "2011-06-24"
}

<p><strong>Газета «Коментарі» від 10.06.2011</strong>
<strong>Григорій Жовнеренко, адвокат АФ «Васько і Назарчук»</strong></p>

<p>З прийняттям Закону України «Про судоустрій і статус суддів» № 2453-VI від 07 липня 2010 року відбулась так звана судова реформа. Така реформа загалом торкнулась як самих суддів (призначення на посаду та звільнення з посади, статусу, оплати праці, соціального забезпечення, інше), так і низки процесуальних питань щодо здійснення самого судочинства.</p>

<p>Зупинимось на процесуальних питаннях, пов’язаних з реалізацією права на апеляційне і касаційне оскарження. Одним з суттєвих нововведень є, власне, скорочення строків на апеляційне і касаційне оскарження процесуальних документів. Таке нововведення пояснюється ініціаторами реформи як механізм, який, по-перше, покликаний припинити зловживання сторін при реалізації права на апеляційне і касаційне оскарження, і, по-друге, загалом скоротити строк фактичного розгляду конкретної справи з моменту звернення особи до суду і до моменту набрання остаточним рішенням законної сили. Проте, з огляду на якість документообігу в судах сьогодні таке нововведення вбачається сумнівним саме в контексті задекларованої мети. Пояснимо на прикладі. В багатьох випадках строки апеляційного оскарження скорочені до п’яти днів і починають обраховуватись з моменту оголошення відповідного процесуального документу. Одночасно, повний текст процесуального документу може бути фактично оформлений та виданий стороні і через п’ять, і через шість і більше календарних днів. Більш того, якщо особа була присутня в судовому засіданні, суд може не надсилати їй процесуальний документ поштою – уявіть в такому випадку можливість оскарження процесуального документу суду, наприклад, одного з районів Донецької області, якщо самі Ви мешкаєте, працюєте скажімо у Івано-Франківську. Фактично сторона у справі поставлена в умови, коли вона або оскаржуватиме процесуальний документ усліпу, або апріорі пропустить строк на апеляційне оскарження і повинна буде клопотати про відновлення такого строку. При цьому результати розгляду такого клопотання можуть в окремих випадках бути аж надто передбачуваними. Зазначимо при цьому, що, наприклад, в господарському процесі з набранням чинності судовою реформою зникла можливість оскаржувати рішення і ухвали суду першої інстанції напряму в суд касаційної інстанції. На наше переконання процедурно та формально суттєво звужено одну із засад судочинства України, закріплену в статті 129 Конституції України як Основного Закону – право апеляційного і касаційного оскарження.</p>

<p>Також зупинимось на новій ролі вищих спеціалізованих судів відповідних юрисдикцій та Верховного Суду України. Судовою реформою Верховний Суд України фактично усунений від відправлення правосуддя з метою усунення так званої подвійної касації. За ним лишились лише повноваження щодо перегляду рішень вищих спеціалізованих судів у двох випадках: неоднакового застосування вищим спеціалізованим судом одного і того ж положення матеріального права, внаслідок чого ухвалено різні за змістом судові рішення у подібних справах, а також встановлення міжнародною судовою установою, юрисдикція якої визнана Україною, порушення Україною міжнародних зобов'язань при вирішенні справи судом (загалом мається на увазі Європейський суд з прав людини). Проте, таке досягнення вбачається нам досить сумнівним і ось чому. Якість рішень вищих спеціалізованих судів не завжди відповідає рівню та статусу власне вищого спеціалізованого суду, в тому числі через істотні процесуальні порушення. Проте таке рішення фактично є остаточним. Верховний Суд України завжди залишався такою собі надією на відновлення справедливості з огляду на досвід і рівень підготовки суддів, які там працюють – більш досвідченої гвардії. Зазначимо при цьому, що наразі питання допуску справи до перегляду Верховним Судом України вирішується вищим спеціалізованим судом відповідної юрисдикції – навіть з точки зору неюриста таке нововведення щонайменше є нелогічним. Це приблизно те саме, якби слідчий сам приймав рішення чи підлягає оскарженню винесена ним постанова про порушення кримінальної справи до суду. Не зважаючи на те, що з моменту набрання чинності судової реформою пройшло менше року, вищі спеціалізовані суди вже негативно відзначились у питаннях допуску справ до провадження у Верховному Суді України, про що писала юридична періодика.</p>

<p>Загалом наслідки судової реформи, проведеної аж надто поспішно, проявляються поступово. І хоча очевидні недоліки вже досить відомі, всю їх сукупність ми зможемо оцінити лише згодом. Сьогодні наша судова система вже не є абсолютно автономною, замкненою, як це було за попередньої держави. Україна значною мірою інтегрована в європейське правове поле через власні міжнародно-правові зобов’язання, об’єктивні економічні відносини в господарському обороті та участь в ньому іноземних суб’єктів, а тому приховати проблеми відправлення правосуддя корпоративним засобами на рівні держави навряд чи вийде. Кількість звернень проти України до того ж Європейського суду з прав людини, а також кількість рішень проти України поки вказує на те, що система правосуддя є вкрай неефективною і кон’юнктурною. Наразі, нажаль, тренд на збільшення звернень проти України зберігається.</p>

<p>Зрештою, на наше глибоке переконання, питання якості правосуддя в Україні скоріше перебуває не стільки в площині процесуального закону, скільки в площині особистих якостей осіб, які таке правосуддя відправляють. Як тут не згадати вічного професора Преображенського…</p>

<p></p>