{
    "title": "Реєстрація юридичних осіб: проблемні питання",
    "aliases": [
        "\/node\/156"
    ],
    "date": "2010-08-16"
}

<p><strong>Газета "Правовий тиждень"</strong>
<strong>№30 від 27.07.2010</strong></p>

<p><strong><em>Васько Вадим, Керуючий партнер АФ «Васько і Назарчук»</em></strong>
<strong><em>Петелицький Михайл, Юрист АФ «Васько і Назарчук»</em></strong></p>

<p>Закон України від 18.05.2010 р. № 2258-VI вніс зміни до процедури реєстрації юридичних осіб, які наберуть чинності 21 серпня 2010 р.</p>

<p>Зокрема, ч. 1 ст. 24 Закону "Про державну реєстрацію юридичних осіб та фізичних осіб – підприємців" („Документи, що подаються для проведення державної реєстрації юридичної особи”) було доповнено абзацом 6 такого змісту: "…інформацію з документами, що підтверджують структуру власності засновників – юридичних осіб, яка дає змогу встановити фізичних осіб – власників істотної участі цих юридичних осіб". Таким чином, Закон щонайменше зобов'яже розкривати власників юридичних осіб до другого коліна.</p>

<p>Слід зауважити, що ця норма частково нагадує норми банківського законодавства України, а саме постанови правління Національного банку України від 14.05.2003 р. № 189 „Про затвердження Положення про здійснення банками фінансового моніторингу”, яка встановлює вимогу „ідентифікувати фізичних осіб, які є власниками істотної участі в юридичній особі або мають прямий чи опосередкований вплив на неї та отримують економічну вигоду від її діяльності” (абзац 3 п. 3.15). На практиці це означає суттєве затягування реєстрації входження іноземних інвесторів і додаткові витрати для них.</p>

<p>Крім того, ця норма не визначає, які саме документи необхідно надати державному реєстратору для „підтвердження структури власності засновників – юридичних осіб”. Як і не визначає поняття „структура власності засновників” та „істотна участь”. Немає вказівки і на те, скільки відсотків акцій (часток, паїв, прав голосу) юридичної особи становить ця участь, на думку законодавця.</p>

<p>Особливу увагу треба звернути на те, що законодавець використав формулювання, яке не дозволяє чітко визначити межі розкриття інформації, адже в новому положенні Закону не сказано, що необхідно розкрити інформацію про фізичних осіб, які мають опосередкований вплив на істотну частку участі в юридичній особі – засновнику (як в банківському чи в антимонопольному законодавстві). Утім слід очікувати подальших роз'яснень, які розтлумачать це положення Закону ширше. І не виключено, що державні реєстратори вимагатимуть розкриття інформації до останнього бенефіціара – фізичної особи.</p>

<p>Очевидно, що ці зміни лише затягуватимуть процес створення юридичних осіб і суттєво ускладнять входження іноземного капіталу в Україну.</p>