{
    "title": "Чи стане згодом простіше вести бізнес в Україні? (українською). Газета «Правовий тиждень», №31 від 04.08.2009.",
    "aliases": [
        "\/node\/115"
    ],
    "date": "2009-08-18"
}

<p><strong>Автор: Катерина Фоміна</strong></p>

<p>Саме на це запитання намагалися відповісти на прес-конференції, яка нещодавно відбулася в УНІАН, голова Комітету ВРУ з питань промислової політики і підприємництва Наталія Королевська та керівник проекту ІРС «Ділове середовище і розвиток підприємництва в Україні» Санжар Ібрагімов</p>

<p>Дійсно, полегшення умов господарської діяльності в Україні конче необхідне для того, аби якнайшвидше ви¬вести економіку країни з кризи. Так, сьогодні Україна посідає 145-те місце серед 181 країни за рейтингом легкості ведення бізнесу, що обраховується Світовим банком і Міжнародною фінансовою корпорацією, та 72-ге з 134 у рейтингу конкурентоспроможності Світового економічного форуму. Це, на думку Санжара Ібрагімова, означає, що вітчизняний бізнес витрачає на подолання адміністративних бар'єрів, створених державою, значно більше коштів і часу, ніж іноземні конкуренти. Саме створення максимально простих умов для ведення бізнесу, за словами пані Королевської, мали на меті автори проекту закону «Про внесення змін до деяких законів України щодо сприяння веденню підприємницької діяльності» (№ 4581), який Верховна Рада України прийняла 25 червня 2009 р. Наразі цей документ очікує на підпис глави держави.
Проект, по-перше, передбачає скорочення мінімального розміру статутного капіталу для ТОВ у 100 разів і, відповідно, встановлення його на рівні однієї мінімальної зарплати. По-друге, скорочує перелік видів господарської діяльності, що підлягають ліцензуванню. Як наголосила Наталія Королевська, скасовується ліцензування лише тих видів діяльності, яке не загрожують здоров'ю людини, навколишньому середовищу, безпеці держави та не підлягають ліцензуванню в інших країнах, як-от: оптова торгівля насінням, професійна діяльність у сфері надання соціальних послуг, розведення домашніх тварин у племінних розплідниках, діяльність з перепродажу творів мистецтва, предметів колекціонування, антикваріату тощо. По-третє, вносить зміни до ЗУ «Про дозвільну систему у сфері господарської діяльності», які передбачають чіткий строк видачі дозволу - десять днів. У разі зловживання або недбалого ставлення чиновників до своїх обов'язків і ненадання відповіді заявнику у визначений строк, згоди на видачу дозволу або обґрунтованої відмови застосовується принцип «мовчазної згоди», і дозвіл вважається виданим. «Застосування цього принципу не убезпечить від необґрунтованої відмови у видачі дозволу - це лише дисциплінує чиновників і примусить надавати відповідь чітко у строк», - резюмувала Наталія Королевська.
Ще однією новелою є вилучення із Закону України «По пожежну безпеку» норми про те, що фінансове та матеріально-технічне забезпечення державної пожежної охорони може здійснюватися за рахунок пожертвувань юридичних осіб і громадян. Ця норма дозволяє вимагати від підприємств і громадян здійснення таких пожертвувань в обмін на «сприяння» в отриманні дозволів чи здійсненні заходів державного пожежного нагляду. І нарешті, зміни до Закону України «Про оренду державного та комунального майна» дають чинному орендарю державного та комунального майна пріоритетне право на продовження договору оренди. Крім того, суб'єктам малого підприємництва дається можливість укладати за їхнім бажанням довгострокові договори оренди (не менш ніж на п'ять років), що, за словами пані Королевської, забезпечує передбачуваність і стабільність умов ведення господарської діяльності.</p>

<p><strong>КОМЕНТАРІ ФАХІВЦІВ</strong>
Чи дійсно новели Закону «Про внесення змін до деяких законів України щодо сприяння веденню підприємницької діяльності» (проект закону № 4581) дозволять спростити ведення бізнесу в Україні?</p>

<p>Старший партнер ЮК «Правовий альянс» Ілля КОСТІН:
- Безумовно, цей закон дуже корисний для підприємництва. Зміни, відображені в цьому документі, мали діяти вже багато років. На жаль, законотворчі активізуються тільки під час кризи та виборів. Але юридична спільнота дуже позитивно сприйняла цей законопроект. Наша компанія зробила окреме повідомлення клієнтам про існування цього документа. Думаю, Президент його підпише.
Проте не всі його умови узгоджені з чинним законодавством. Крім того, є норми, які викликають посмішку у юристів і підприємців. Наприклад, зміни до Закону України «По пожежну безпеку» щодо заборони пожертвувань державній пожежній охороні від юридичних осіб і громадян. Знову держава бореться не з причиною, а з наслідками корупції в рядах держслужбовців. А це означає, що ця справа буде вічною.
Зменшення розміру статутного капіталу ТОВ дозволить малому та середньому бізнесу використовувати таку організаційну-правову форму. Але зменшення статутного капіталу до мінімальної заробітної плати призведе до неузгодженості з нормами ЦКУ, згідно з якими товариству належить мати майно, достатнє, зокрема, для забезпечення вимог кредиторів. На жаль, існування великого статутного капіталу у товариства теж не гарантує задоволення вимог кредиторів, але іншого інституту гарантування поки не існує.
«Мовчазна згода» - дуже корисна новела, яка підви¬щить активність підприємницької діяльності. Тільки так можна подолати негативне ставлення контролю¬ючих органів до співпраці з підприємцями</p>

<p>Юрист ЮФ «ЮСТ Україна» Олексій РОГАЧОВ:
- Ідея, покладена в основу законопроекту, з погляду розвитку підприємництва, безумовно, корисна, адже усуває багато бар'єрів. Але формулювання в багатьох випадках мають бути коректнішими. На це, до речі, звертають увагу і Науково-експертне, і Юридичне управління ВРУ у своїх зауваженнях.
На мій погляд, ідея зменшення розміру статутного капіталу ТОВ дійсно дуже важлива. Створення юридичної особи не має бути важким для ініціативного інвестора, який бажає займатися підприємництвом, - у всьому світі це вже давно аксіома. Але треба розуміти, що статутний капітал товариства виконує серед інших і функцію забезпечення інтересів кредиторів, а тому треба передбачити в законі механізми попередження порушень їхніх прав у таких випадках. Прикладом може слугувати розповсюджене в західних країнах так зване підняття корпоративної
завіси, за якого учасник товариства відповідає перед його кредиторами всім своїм майном, незалежно від обмежень у статуті, якщо його дії стали причиною завдання шкоди кредиторам.
Також слід зазначити, що запропонований принцип «мовчазної згоди» ефективно діє лише тоді, коли встановлений механізм відповідальності суб'єкта господарювання за порушення порядку подання документів на отримання дозвільного документа, а також передбачено механізм припинення діяльності такого суб'єкта, якщо він порушує умови її проведення. З тексту законопроекту незрозуміле, яким чином можна ефективно зупинити порушення з боку такої особи, адже звернення державного органу до суду не можна назвати забезпеченням швидкого припинення порушень.</p>

<p>Адвокат, керуючий партнер фірми «Васько і Назарчук» Вадим ВАСЬКО:
- З одного боку, скорочення мінімального розміру статутного капіталу ТОВ сприятиме доступу ширшого кола осіб до підприємницької діяльності, а з іншого - зменшить капітал, необхідний для забезпечення вимог кредиторів. Крім того, скорочення статутного капіталу може збільшити кількість фіктивних юридичних осіб.
Встановлення необмеженого строку дії ліцензії на певні види діяльності та скорочення переліку видів господарської діяльності, що підлягають ліцензуванню, зменшить час, необхідний для здійснення бюрократичних процедур, а також запобігатиме зловживанням чиновників під час переоформлення та поновлення ліцензій. Запровадження принципу «мовчазної згоди» зменшить можливості для затягування часу і зловживання посадовими особами своїм становищем. Встановлення мораторію на здійснення заходів державного нагляду щодо суб'єктів малого підприємництва та на збільшення для них розміру орендної плати за договорами оренди державного майна послабить фінансовий тиск і покращить умови ведення бізнесу для суб'єктів малого підприємництва.
Виключення норми про можливість здійснення фінансового та матеріально-технічного забезпечення за рахунок пожертвувань юридичних і фізичних осіб зменшить можливості для зловживання органами державної пожежної охорони своїм службовим становищем.</p>

<p>Адвокат Адвокатського об'єднання «Нечаєв і партнери» Марина ВАЩЕНКО:
- Зменшення мінімального розміру статутного фонду вже певний час є предметом обговорення як у виконавчій, так і у законодавчій гілці влади. Дійсно, чинний розмір мінімального статутного фонду, що складає 63 тис. грн., аж ніяк не сприяє розвитку підприємницької діяльності. У період, коли мінімальна заробітна плата мала символічний вигляд, встановлене обмеження для статутного фонду було менш обтяжливим, ніж зараз. Проте викликає занепокоєння занадто різке зменшення ліміту статутного капіталу до мінімальної заробітної плати.
Слід зауважити, що відповідно до чинного законодавства учасники ТОВ несуть ризик збитків, пов'язаних з діяльністю товариства, у межах вартості своїх вкладів. Відповідно до ст. 144 ЦКУ статутний капітал визначає мінімальний розмір майна товариства, який гарантує інтереси кредиторів. Врахо¬вуючи, що в більшості випадків ТОВ реєструються зі статутним капіталом мінімального розміру, кредитори заздалегідь позбавляються можливості задоволення своїх вимог.
Приємною новелою проекту є відкрите розміщення на офіційному веб-сайті спеціально уповноваженого органу влади з питань ліцензування інформації з Єдиного ліцензійного реєстру. Від запровадження цієї норми в першу чергу виграють споживачі товарів та послуг, що ліцензуються, адже вони зможуть перевірити добросовісність контрагента, переконавшись у наявності ліцензії та її актуальності на час виникнення.</p>

<p>Адвокат Юридичної компанії «Апріорі-Лекс» Олександр САЛАЗСЬКИЙ:
- За часи незалежності України було ініційовано та проведено багато так званих реформ. Незважаючи на те, що всі вони були покликані вдосконалити регулювання в різних сферах суспільного життя, їх об'єднує одна характерна риса - відсутність системного підходу до вирішення проблем. Усі ці так звані точкові реформи не усували причину виникнення проблеми, а лише поверхово змінювали щось, не торкаючись суті питання.
Щось подібне можна побачити і в цьому законопроекті. Наприклад, пропозиція зменшити розмір статутного капіталу ТОВ, на мою думку, не полегшить ведення бізнесу, а може, навіть порушить майновий оборот у країні. По-перше, ГК України передбачає таку організаційно-правову форму ведення підприємницької діяльності, як приватне підприємство. У законодавстві взагалі немає вимог щодо наявності та розміру статутного фонду (капіталу) такого суб'єкта господарювання. Отже, виникає цілком логічне запитання: як полегшить ведення бізнесу створення ще однієї організаційно-правової форми господарювання без вимог або з мінімальними вимогами до статутного капіталу? Адже його запропоноване зменшення фактично відміняє вимоги до статутного капіталу ТОВ. По-друге, у теорії корпоративного права виокремлюють так звану гарантуючу функцію статутного капіталу, яка спрямована на захист кредиторів юридичної особи та полягає в тому, що вартість чистих активів має бути не меншою за статутний капітал. Зменшення ж розміру статутного капіталу фактично нівелює його гарантійну функцію, що, на мою думку, не піде на користь стабілізації майнового обороту. Те ж саме можна сказати і про інші нововведення. Усі вони покликані не усунути першопричину проблеми, а забезпечити косметичну зміну правового регулювання.</p>