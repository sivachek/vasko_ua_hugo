{
	"title": "Коментар юриста Яни Скотинюк до статті \"Модний\" бізнес - продукт творчої діяльності\"",
    "aliases": [
        "\/node\/146"
    ],
	"date": "2010-03-02"
}

<p><strong>"Модний" бізнес - продукт творчої діяльності</strong>
Авторське право в царині великої моди</p>

<p><strong>"Юридична газета", №9 від 02.03.2010</strong>
<strong>Автор: Юлія Іськова</strong></p>

<p>Найпоширенішим способом порушення авторських прав у «модному» бізнесі» є плагіат. Тут мова йде, наприклад, про модель одягу, яка була представлена на показі декілька місяців назад і має попит серед споживачів. Проте є лише одна проблема - виробник такої моделі не просто забув у Вас запитати про ліцензійні умови використання Вашого витвору, але й стверджує, що дана модель одягу була розроблена його дизайнерами і всі спроби вирішити питання авторства мирним шляхом не закінчуються для Вас успіхом. Ви втрачаєте власну репутацію, авторство та прибуток на виплату Вам законних роялті, а недобросовісний виробник залюбки користується Вашими творчими досягненнями заради власного збагачення. На жаль, у модному бізнесі такі випадки не виключення, а правило.
При чому, тут мова йде не про концептуальний аспект створення моделі одягу, фасон тощо. Законодавче визначено у п. З ст. 8 Закону, що правова охорона поширюється тільки на форму вираження твору і не поширюється на будь-які ідеї, теорії, принципи, методи, процедури, процеси, системи, способи, концепції, відкриття, навіть якщо вони виражені, описані, пояснені, проілюстровані у творі. Таким чином, техніка вишивки, принципи в'язання петель, методи побудови викройок - не є об'єктами авторського права. Однак метод крою може бути і запатентовано, тоді вступає в дію патентне право. Тому сама викройка, інструкція з вишивки, схема в'язання - це об'єкти авторського права, оскільки тут використовується творчість, авторський дизайн, авторська сукупність різних технік для отримання творчого результату. Саме тому при передрукуванні інструкції, використанні викройок необхідно отримати дозвіл від автора.
Ключове поняття авторського права - це продукт творчої діяльності. Кінцевий вид моделі - це творчість, як основа авторського права. Використання петель, фасонів, їх змішування і поєднання фактур - це методи, способи чи принципи, тобто всі можуть користуватися зазначеними методами як і коли завгодно для створення авторського твору.
Витвори у «модному бізнесі» (моделі одягу ескізи, викройки тощо) безпосередньо належать до об'єктів авторського права у категорії творів образотворчого мистецтва та творів ужиткового мистецтва, у тому числі творів декоративного ткацтва, кераміки, різьблення, ливарства з художнього скла, ювелірних виробів тощо, якщо вони не охороняються законами України про правову охорону об'єктів промислової власності у розумінні положень ст. 8 Закону.
Виключенням є лише категорія творів народної творчості (фольклору), які не мають конкретних авторів і не є об'єктами авторського права (тобто художні візерунки простих геометричних форм, вишивальна символіка тощо), але якщо створено певну схему в'язання, метод поєднання візерунків, комбінування та чергування таких узорів, то охороні підлягає не окремий узор як об'єкт народної творчості, а сама схема, комбінація, метод, втілені в об'єктивній формі, що мають творче рішення і художню цінність. Тим більше, що по закінченню строку охорони авторського права на твір (схеми, методи, поєднання тощо), зазначені об'єкти переходять у суспільне надбання, тобто кожен може використовувати будь-який такий об'єкт без спеціального дозволу і виплат винагороди.
Якщо Ви хочете як автор забезпечити свій захист і встановити першість щодо створення певного виду модельного одягу, використовуючи матеріальне втілення своєї роботи у вигляді ескізів, креслень, готових робіт, то можете розмістити фото моделі одягу чи сам ескіз в Інтернеті, користуючись при цьому власними виключними майновими авторськими правами щодо такого об'єкта. Це так зване оприлюднення (розкриття публіці) твору шляхом доведення до загального відома (публікація в Інтернеті), відтворення контенту (наповнення). Відповідно, будь-які подальші дії з цим фото, розміщеним в Інтернеті без дозволу правовласника, заборонені.
Коли буде виникати спір щодо авторства на твори, використані під час модних показів, то у вас буде зазначена вже дата розміщення матеріалів в Інтернеті (на власному сайті, на форумах), можливо на поліграфічній продукції (у тому випадку, коли у вас є договір із дизайнерською компанією і акти приймання-передачі ескізів чи зовнішнього вигляду виробів із необхідними реквізитами). Або ще до публікації в Інтернеті на адресу модного будинку чи конкретної особи-митця, можна направити рекомендований лист або бандероль з повідомленням про вручення, де буде міститися схема, опис, фото, на папері чи у будь-якій електронній формі матеріальне втілення Вашого об'єкта авторського права. Цей лист або бандероль необхідно не відкривати, зберігаючи як доказ на майбутнє у випадку доведення факту створення такого об'єкта раніше (на повідомленні, пакеті, листі, бандеролі буде чітко зазначено дату отримання листа і відправки такого листа. Ця дата і стане вашою відправною датою для однозначної відповіді щодо первинного авторства. Проте, якщо ваш твір дещо підкорегують, змінять, взявши за основу тільки ідею, яка, як зазначалося вище, не підпадає під охорону як об'єкт авторського права і є лише сутністю, думкою, замислом, уявленням про майбутній втілений у матеріальній формі твір, то в такому разі це не буде вважатися порушенням авторського права.
Об'єкти авторського права охороняються одразу після їх створення, не вимагаючи додаткової реєстрації. І тому головна ідея авторського права - об'єкт отримує охорону одразу після його створення. Критерієм охороноздатності, якщо так можна висловитися, в авторському праві є наступне: творча праця з обов'язковим об'єктивним втіленням твору - його фіксацію за допомогою різних матеріальних носіїв.
Також, аналізуючи питання щодо однозначності чи є конкретний результат об'єктом авторського права, автору слід пам'ятати, що таким є лише той результат, який досягнуто творчою працею. І не слід забувати, що поки не доведено інше, результати інтелектуальної діяльності апріорі будуть вважатися такими, що створені творчим шляхом. Тут має місце «творча презумпція» стосовно об'єктів інтелектуальної власності.
Важливо, що сама по собі відсутність новизни, унікальності і (або) оригінальності результату інтелектуальної  діяльності не може свідчити про те, що результат досягнуто не творчим шляхом і не варто визнавати його об'єктом авторського права. Тому створення з року в рік нових моделей та демонстрація їх на показах, тренди, які змінюються почергово, повертаючись у минулі епохи, але із суттєвими корегуваннями у дусі сучасності, підпадають під категорію об'єктів авторського права і вражають своєю очевидною творчою складовою хоча б тому, що скомпоновані, поєднані в інших схемах та комбінаціях.
Не слід забувати і про особисті немайнові права автора, серед яких не останню роль відіграє недоторканість твору. Змістом цього критерію є недопущення без згоди автора внесення до твору змін, скорочень і доповнень, супроводження твору ілюстраціями, передмовами, післямовами, коментарями та іншими поясненнями тощо. Якщо під час опису одягу, стилів, фасонів з модних показів, не буде помічено ніяких оригінальних зображень з самого показу, а фото зроблені Вами особисто чи отримані на підставі ліцензійних зборів, при чому використання таких зображень буде в обсязі, виправданому поставленою метою (відповідно до положень ст. 21 Закону), то виплата роялті є не обов'язковою, і знайомство із автором у суді вам не загрожує.
У «модному» бізнесі принципово актуальним є питання розмежування авторського права і права власності на матеріальний об'єкт, у якому втілено твір. У відповідності до ст. 12 Закону чітко встановлено, що якщо підрядник - виробник одягу, якому за договором надав таке право щодо пошиття моделей власник авторського права - замовник (модний будинок, компанія-власник торговельної марки одягу), то створені за авторськими ескізами роботи є лише матеріальними об'єктами для виробника і авторське право залишається за замовником. Інша справа, коли мова йде про виконання на замовлення і ескізів одягу, і пошиття самого одягу. Тут все залежить від професійно складеного контракту на користь автора з урахуванням всіх особливостей законодавства у сфері інтелектуальної власності.
Сам же автор чи право-власник для сповіщення про належність йому виключних майнових авторських прав на твір може скористатися знаком охорони авторського права - це його право, але не обов'язок. Тому незалежно від наявності чи відсутності такого знака охорони із зазначенням року першої публікації (оприлюднення, доведення до загального відома), автор не перестає бути автором твору із всіма правами щодо цього твору у відповідності до чинного законодавства.
Але що робити на практиці аби попередити правопорушення чи вже по факту виникнення такого покарати порушника?
Теоретично процедура захисту авторських прав виглядає достатньо просто: потрібно заздалегідь потурбуватися про доказову базу, одночасно із пред'явленням відповідних претензій або безпосередньо звертатися до суду, оминаючи досудове врегулювання спору, якщо таке звернення не видається можливим чи недостатньо ефективним. Проте так просто все виглядає лише в теорії, а практика диктує свої закони, тому підготуватися треба відповідно. І одну з головних ролей відіграє кваліфіковано складена доказова база. Перш за все, слід звернути увагу на такі обставини, як наявність авторських прав (набутих чи наявних) і беззаперечного факту порушення таких прав в об'єктивному значенні.
Щодо наявності авторських прав та Вашого авторства (окрім, свідоцтва про державну реєстрацію об'єкта авторського права - художнього твору), то доказом у суді можуть слугувати, наприклад, показання свідків, які повинні з'явитися до суду і надати свої пояснення. Свідки можуть підтвердити, наприклад, що саме цю модель одягу вони бачили у Вас у майстерні або на показі у певний проміжок часу. І, звичайно, свідки повинні бути готові до уточнюючих  запитань: за яких обставин і де бачили вказані моделі, як вони виглядають, чи добре їх розгледіли, чи не сплутали із схожими моделями одягу тощо.
Проте більш переконливими є письмові і речові докази. Знову таки, виходячи зі специфіки охорони авторського права у матеріально , до письмових доказів слід віднести: договори, акти приймання-передачі робіт, договори на виконання замовлення, довідки, ділова переписка, журнали із зображенням моделей, документи про участь у виставках, конкурсах, змаганнях різних рівнів із зображенням творів автора, дипломи, нагороди, грамоти за створення творів, телеверсії модних показів, записи на інших електронних носіях та багато іншого. Речовими доказами слід вважати міні-моді одягу, попередні викройки, чорнові (проміжні) варіанти, окремі деталі одягу. Головним завданням перерахованих видів доказів є обов'язкове зазначення Вас автором, причетність до створення твору і (або) участь у його створенні. А далі, якщо не досягнуто мирової угоди, судові процеси з відповідними вимогами компенсації, відшкодування матеріальної і моральної шкоди, враховуючи ступінь порушення прав.
І, звичайно, подією у захисті авторського права на світовому рівні став судовий спір до будинку моди СНАNEL. Відомий модний дім знову фігурує в судовому спорі щодо порушення авторських прав - однак цього разу вже в якості відповідача. Невідома компанія під назвою «Світ трикотажу» звинувачує французьку марку у плагіаті і підробці продукції її виробництва. Слухання по справі відбувається у Торговому суді Парижу. Справа в тому, що, як зауважує позивач, власник компанії «Світ трикотажу», у 2005 році дім СНАNEL порушив усі домовленості, розірвавши контракт із зазначеною компанією, а потім використав у комерційних цілях одну з розроблених фірмою моделей одягу. Дізнався про це позивач випадково, коли його представники помітили знайомий мотив одягу у вітрині магазину в Токіо. 
Адвокат модного будинку СНАNEL прокоментував дані звинувачення як нетиповий факт пред'явлення претензій щодо виробництва контрафактної продукції. Відомі модні будинки вважають, що саме їм належать виключні майнові авторські права на всю продукцію, яку виготовляють їх підрядники і вперше знайшовся опонент, який виступив проти такої звичайної практики.
Залишається тільки сподіватися, що у будинку СНАNEL є все таки відповідно оформлені реєстраційні документи щодо авторських розробок і договори про передачу виключних майнових авторських прав від підрядників. Адже відомим фактом в авторському праві є тезис - хто перший, той автор, і договір вичерпно визначає між сторонами перелік та обсяг переданих прав із вказанням строків, виплат та інших істотних умов для цього виду договору. А за спричинені збитки позивач «Світ трикотажу» вимагає компенсацію в розмірі декількох мільйонів євро, яку модний будинок СНАNEL не визнає і намагається спростувати неправдиві, на його думку, звинувачення у плагіаті.
Мода у авторському праві чи авторське право на моду - це не питання, а норма роботи у сфері інтелектуальної власності. І якщо вирішення цього питання є очевидним лише для однієї із сторін і не підкріплене відповідними документами, то тягар відповідальності щодо встановлення факту порушення буде знаходитися не у майстернях дизайнерів, а в судових кабінетах.</p>

<p><strong>КОМЕНТАРІ ЕКСПЕРТІВ</strong></p>

<p><strong>Яна Скотинюк, юрист АФ "Васько і Назарчук"</strong></p>

<p>Плагіат у даній сфері виникає саме через проблеми у даному бізнесі стосовно розмежування авторського права і права власності на матеріальний об'єкт, в якому втілено твір. Часто замовники моделей одягу використовують усі авторські права такого виробника одягу, незалежно від дозволу на це останнього. Такі порушення відбуваються як і при договірному врегулюванні між даними сторонами, так і за його відсутності. При відсутності договірного врегулювання між сторонами фактично неможливо довести право на об'єкт авторського права, адже кожний може заявити про своє авторство. При договірних відносинах ситуація дещо краща, але теж не повністю врегульована. Відповідно до ч. 1 ст. 12 Закону «Про авторське право» авторське право і право власності на матеріальний об'єкт, в якому втілено твір, не залежать одне від одного. Відчуження матеріального об'єкта, в якому втілено твір, не означає відчуження авторського права, і навпаки. Тобто з цієї статті випливає, що, наприклад, автор ескізу одягу чи безпосередньо і автор ескізу, і моделі одягу одночасно, право власності на матеріальний об'єкт якого належить іншій особі, зберігає за собою всі авторські права і також передає їх при цьому замовнику чи покупцю.
Відповідно до ч. 2 ст. 430 Цивільного кодексу України встановлено, що майнові права інтелектуальної власності на об'єкт, створений за замовленням, належать творцеві цього об'єкта та замовникові спільно, якщо інше не встановлено договором. Тобто фактично оформлення таких відносин залежить від належного договірного врегулювання та диспозитивних умов договору і при виготовленні твору на замовлення права на цей твір належать і автору і власнику спільно.
Безумовно, норма ч. 1 ст. 12 Закону «Про авторське право» досить істотно обмежує права власника матеріального об'єкта твору. Так, наприклад, на замовлення громадянина було виготовлено певну модель одягу, яка є витвором високого художнього рівня. Автор цього витвору вирішив його відтворити, наприклад, в листівках і розмножити. Власник ескізу даної моделі одягу не може цьому заперечувати. Але з огляду на ті чи інші міркування власник матеріального об'єкта даного витвору може цього і не бажати, більше того, це може завдати йому певної матеріальної чи моральної шкоди. Тому, якщо об'єкт авторства в такому випадку здійснювався на замовлення, то його автор має відповідати перед замовником з огляду на ч. 2 ст. 430 Цивільного кодексу України, що викладена вище. А безпосередньо реалізовувати своє авторство як майнові, так і немайнові права на власний твір без порушення прав власника такого твору автор може лише у тому випадку, якщо між власником та автором не існувало відносин замовлення. Але норма ч. 1 ст. 12 Закону «Про авторське право» є доречною, адже повністю позбавити автора його авторства, навіть у випадку передачі об'єкта авторського права іншій особі, буде незаконним, адже авторство зберігається не лише за життя автора, а й протягом 70-ти років після його смерті. Запобігти плагіату між авторами ескізів моделей одягу та авто¬рами безпосередньо одягу і замовниками можливо лише в порядку договірного регулювання. У іншому випадку необхідно звертатись до суду за захистом свого авторського права, як це передбачено ст. 51-53 Закону «Про авторське право».</p>

<p><strong>Сергій Бабич, заступник директора ТОВ "Юридична компанія "Позитив"</strong></p>

<p>Наша практика показує, що вислів «про що б не був спір - спір про гроші» стосується переважної більшості правових конфліктів, і, як ми бачимо зі змісту статті, це справедливо і для «модного» бізнесу. Відповідно, всі створені вітчизняною правовою системою захисні механізми, що запобігають порушенню права, і алгоритми, що спрощують його захист у випадку порушення, можуть бути адаптовані для «haute couture». Погоджуся з автором у тому, що завчасне формування доказової бази, що підтверджує авторські права конкретної особи на «товар» та момент їх виникнення - це основне завдання. При цьому необхідно тверезо підходити до цього процесу, реально порівнюючи витрати часу і фінансів на захист «творіння» від можливих «зазіхань» і можливі збитки від того, що ці заходи не будуть взагалі вжиті. Якщо мова йде про одиничний виріб, то чи коштує «овчинка виделки»? Якщо ж планується вивід на ринок, скажімо, лінії одягу, і є реальні побоювання плагіату, то і створення судової «преюдиції» із встановленням відповідних фактів може виявитись вельми доречним. Як і наявність документів, здатних переконливо засвідчити заподіяння плагіатом матеріальної шкоди у значному розмірі, що у свою чергу служитиме підставою для порушення кримінальної справи за ст. 176 КК України (порушення авторського права і суміжних прав). У вітчизняних умовах навіть самі процесуальні дії правоохоронних органів у порядку ст. 94, 97 КПК України щодо перевірки відповідних обставин можуть виявитись достатніми для припинення «сумнівних» з правового боку дій плагіаторів.</p>