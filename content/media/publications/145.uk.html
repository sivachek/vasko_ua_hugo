{
    "title": "Швидше не означає краще",
    "aliases": [
        "node\/145"
    ],
    "date": "2010-02-16"
}

<p><strong>Аналіз законодавчої ініціативи щодо вдосконалення процедур банкрутства</strong></p>

<p><strong>Газета "Правовий тиждень", #7 від 16 лютого 2010 р.</strong></p>

<p>Сучасне українське законодавство про банкрутство та практика його застосування судами не відповідають правовій природі інституту неспроможності та його основним принципам: справедливості, законності, рівності кредиторів при задоволенні вимог до боржника в ході застосування конкурсних механізмів. Спробою вдосконалити законодавство про банкрутство є проект Закону «Про внесення змін до деяких законів України щодо вдосконалення процедур банкрутства» № 5281 (далі - законопроект), який пропонує внести зміни до законів України «Про виконавче провадження» та «Про відновлення платоспроможності боржника або визнання його банкрутом» (далі - Закон).</p>

<p><strong>Григорій ЖОВНЕРЕНКО</strong>
<strong>старший юрист АФ «Васько і Назарчук»</strong></p>

<p>У пояснювальній записці до законопроекту ідеться про те, що застосування норм проекту Закону забезпечить ужиття своєчасних і ефективних заходів щодо відновлення платоспроможності підприємств. Натомість запропоновані в законопроекті новації мають суто технічний характер та не покращать суттєво регулювання процедури банкрутства.
Так, у новій редакції ст. 11 Закону запропоновано надати суду повноваження припиняти провадження у справі про банкрутство, якщо кредитор, за заявою якого порушене провадження, у місячний термін не надав суду докази оприлюднення повідомлення про порушення відповідної справи. Зміни пропонують внести і до ст. 40 Закону, яка визначає виключний перелік підстав для припинення провадження у справі про банкрутство. Поточна редакція цієї статті передбачає залишення заяви такого кредитора без розгляду. Це значно звужує права кредитора, інтереси якого і без того є недостатньо захищеними в процедурі банкрутства. Зокрема, ідеться про те, що після припинення провадження у справі такий кредитор в силу припису ст. 80 Господарського процесуального кодексу України, який також регулює провадження у справах про банкрутство, буде позбавлений права повторно звернутись до суду зі своєю заявою після усунення недоліків, тобто надання доказів оприлюднення відповідного повідомлення. Застосовуючи такий невиправдано жорсткий підхід, законодавець навіть не наводить перелік поважних обставин, за яких місячний строк може бути продовжений.
Крім того, ч. 10 згаданої нової редакції ст. 11 Закону залишає в силі положення про те, що кредитору, за заявою якого порушене провадження у справі про банкрутство, надається право заявити додаткові майнові вимоги до боржника в межах строку, встановленого у ст. 14 цього Закону. Збереження зазначеного положення лише доводить несистемний підхід до підготовки законопроекту і не усуває неточності, які містить ця стаття Закону. По-перше, ст. 1 Закону не передбачає визначення терміна «майнові вимоги», а по-друге, таке формулювання формально обмежує права інших конкурсних кредиторів на пред'явлення додаткових вимог у межах строку, передбаченого у ст. 14 Закону. Це порушує один з ключових принципів банкрутства, який полягає в рівності прав кредиторів при визнанні та задоволенні їхніх вимог у процедурі банкрутства.
Також збережене положення про те, що господарський суд в ухвалі про порушення справи про банкрутство може зобов'язати боржника подати аудиторський висновок або провести аудит. На практиці суди не користуються цим правом. Це призводить до того, що в більшості випадків не вдається встановити природу виникнення банкрутства конкретного боржника, зокрема, виявити ознаки доведення до банкрутства чи фіктивного банкрутства. Запровадження обов'язкового аудиту дозволило б ефективніше здійснювати провадження у справах про банкрутство, виявляти супутні правопорушення і посилювати контроль над сплатою обов'язкових платежів до бюджетів всіх рівнів. Припускаємо, що можливе фінансування такого аудиту за рахунок держави в разі відсутності відповідних коштів у боржника врешті-решт дало б значний економічний і соціальний ефект.
Крім того, обов'язкове застосування такого аудиту неодмінно дало б інший позитивний ефект. Відомо, що ч. 2 ст. 14 Закону встановлює термін 30 днів від дня офіційного оприлюднення повідомлення про порушення провадження у справі про банкрутство (формулювання проекту Закону) для звернення кредиторів до господарського суду із заявами щодо вимог до боржника. На практиці кредитори, особливо іноземні, просто не можуть витримати цей термін. Оскільки згідно із судовою практикою цей термін не підлягає відновленню, виникає ситуація, коли й національних, й іноземних кредиторів з формально законних підстав позбавляють права вимагати від боржника виконання зобов'язання.
Підсумовуючи вибірковий аналіз законопроекту, зазначимо, що очевидним результатом його прийняття може стати скорочення процедури банкрутства в часі, що, скоріше за все, не означає підвищення ефективності самої процедури. Закон потребує системних змін, спрямованих на підвищення ефективності процедури банкрутства, захист прав всіх учасників провадження, у тому числі і кредиторів, збільшення відповідальності суду та арбітражного керуючого за прийняті рішення.</p>